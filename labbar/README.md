Letar du efter "kom-igång-uppgifterna" i Java? Dessa hittar du [här](http://wrigstad.com/ioopm/2017/lab6.html)!

# Introduktionslabbar

Välkommen till vad som i IOOPM-mytologin kallas för Adams Weckor! De här två första veckorna är till
för att du ska lära dig programmera i C. Du kommer garanterat inte
känna dig färdig med C efter bara två veckor, men om du går på
alla sex labbar kommer du ha fått minst 24 timmar av de
[10 0000 timmar](http://www.wisdomgroup.com/blog/10000-hours-of-practice/)
som behövs för att bli en expert på programmering, och du kommer
vara väl förberedd på att läsa resten av kursen.

På varje labb kommer det att vara en eller flera uppgifter som är
markerade med en stjärna. Det betyder att dessa uppgifter ska
redovisas för en labbassistent. Senare under kursens kommer
redovisningarna vara mer utförliga men under de här labbarna
räcker det med att räcka upp handen (eller skriva upp sig på
tavlan om det finns en lista) och visa vad man har gjort. Förbered
gärna ett litet körexempel!

Uppgifterna bygger ofta på tidigare uppgifter och tidigare labbar,
så det bästa sättet att lösa dem är helt enkelt att jobba uppifrån
och ner.

### Är labbarna obligatoriska?

Ja. Nej. Nja. Det är obligatoriskt att göra dem, men inte att göra
dem på plats. Redovisning är enbart möjligt på plats, men alla labbar
finns ute från dag 1 och kan göra när som helst.


### Måste jag arbeta med någon annan?

Ja. Nej. Nja. Det är **bra** att arbeta i par om två -- dels för att
du kommer att göra det senare under kursen, men också för att det
ofta främjar reflektion när man sitter med någon annan och måste prata
om vad man håller på med och inte "bara göra det". Det viktigaste är
att varje enskild person har varit med och gjort allt som labbarna
innehåller. Om du jobbar själv händer det automagiskt. Om du jobbar
med någon annan måste du se till att vara 50% av tiden framför
tangentbordet! **Du kommer inte att lära dig programmering om du
låter någon annan skriva all kod!!!**


### Deadlines

Vi rekommenderar att du försöker hinna klart med uppgifterna på
labben de ges (under Adams Weckor). Varje labbs _mjuka deadline_ är alltså samma dag som
den ges. Om du av någon anledning inte hinner klart, eller om du
missar en labb kan du göra klart labben på egen hand och istället
redovisa den på efterföljande labb. Varje labbs _hårda deadline_ är
alltså efterföljande labbtillfälle.

Om du av någon anledning tror att du inte kommer klara någon hård
deadline, hör av dig till en senior assistent eller till Tobias så
hittar vi en lösning!

### Om du kör fast

Det finns många sätt att komma vidare om du kör fast:

* Fråga en labbassistent - Assarna är här för att hjälpa till. Kom
  ihåg att de inte sitter på "det rätta svaret" (det finns nästan
  aldrig bara en enda lösning när man programmerar) men
  förmodligen kan hjälpa dig komma vidare med din egen lösning.
* Fråga en kompis - Att prata om programmering är ett utmärkt sätt
  att lära sig programmera, oavsett om man är den som förklarar
  eller den som får hjälp. Så länge man inte skriver av varandras
  lösningar rakt av så finns det inga problem att diskutera
  lösningar med varandra.
* Ställ en fråga på Piazza - På Piazza kan din fråga besvaras av
  assistenter och av andra studenter utanför labbtid. Gör gärna din
  fråga publik så att fler kan ta del av svaren!
* Googla problemet - Att kunna hitta svaret på sina frågor på
  Internet är en av de viktigaste sakerna man måste lära sig som
  programmerare. Någon gång kommer du hamna i en situation där det
  inte finns någon annan att be om hjälp, och då är det bra att
  veta hur man letar själv.
* Börja om - Det låter kanske konstigt, men ofta när man kör fast
  beror det på att man har lett in sig själv i en återvändsgränd.
  Var inte rädd att skriva om program (eller i alla fall delar av
  ett program) helt från början. Ta bort (eller flytta) gammal kod
  så att du inte ser den när du skriver den nya.

### Om du redan "kan programmera"

De första två veckorna har vi valt att prioritera de som inte har
programmerat mycket utanför tidigare kurser på IT/DV så att fler ska nå en nivå där det går
att samarbeta och göra intressanta och roliga saker. Om du redan
kan det som tas upp här kommer labbarna att gå snabbt. Om du
stöter på något som tar längre tid så visade det sig att det fanns
något för dig att lära dig ändå!

Blir du klar med uppgiften tidigt får du gärna hjälpa andra, men
kom ihåg att poängen med att ge någon hjälp inte är att den andra
ska bli klar så snabbt som möjligt utan denne ska lära sig så
mycket som möjligt!

## Labbarna

* [Labb 1 (28/8)](lab1.md)
* [Labb 2 (29/8)](lab2.md)
* [Labb 3 (31/9)](lab3.md)
* [Labb 4 (5/9)](lab4.md)
* [Labb 5 (7/9)](lab5.md)
